[:rewind:](index.md) [Torna all'indice dei tutorial](index.md)

[:arrow\_forward:](norms1.md) [Standardizzazione di punteggi](norms1.md)

[:arrow\_forward:](norms2.md) [Tabulazione di riferimenti normativi](norms2.md)

Uso e costruzione delle norme di un test
========================================

Un test deputato alla misura di un costrutto psicologico produce, di base, un punteggio che viene comunemente definito **grezzo**. Tale punteggio quantifica su una certa scala di misura il costrutto e la sua metrica può dipendere da molti fattori, quali la variabilità del fenomeno che cerca di catturare, la tipologia e il numero di prove che lo compongono, le convenzioni adottate nella letteratura di riferimento, scelte contestuali alla natura del test, ecc.

Inoltre, il test, se dotato di una **taratura**, contiene una serie di riferimenti normativi ottenuti a partire dai dati rilevati su un campione rappresentativo di una popolazione di interesse. Queste **norme** permettono di convertire il punteggio grezzo in uno **standardizzato**.

A differenza del punteggio grezzo, il punteggio standardizzato consente di localizzare la prestazione di un soggetto rispetto alla prestazione di una popolazione di riferimento. Tale punteggio è quindi generalmente adottato per verificare come il soggetto si colloca rispetto a uno standard. In particolare, nel caso di fenomeni che si assumono essere distribuiti normalmente, il punteggio standardizzato consente di localizzare il soggetto rispetto alla media della popolazione di riferimento.

Le norme dei test psicometrici sono comunemente basate o sulla distribuzione normale o sui ranghi percentili. Nel primo caso si assume che i dati osservati presentino delle peculiarità che rendono la distribuzione normale un buon modello di rappresentazione del fenomeno sottoposto a misura, mentre nel secondo caso le norme vengono calcolate prescindendo da uno specifico modello distributivo.
